## สารบัญ

## คู่อันดับ

จงพิจารณาข้อมูลจากตารางที่แสดงความสัมพันธ์ระหว่างจำนวนสินค้ากับราคาขาย

| จำนวนสินค้า | ราคาขาย |
| ----------- | ------- |
| 1           | 20      |
| 2           | 40      |
| 3           | 60      |
| 4           | 80      |
| 5           | 100     |

หรือเขียนเป็นแผนภาพได้ ดังรูป

![Pair relation](https://storage.googleapis.com/nerdoverbucket/media/25680602124119_pair_relation.webp)

หรือเขียนแต่ละคู่ให้อยู่ในรูปแบบสัญลักษณ์ได้เป็น

$(1,20), (2,40), (3,60), (4,80), (5,100)$

เราจะเรียกสัญลักษณ์เหล่านี้ว่า **คู่อันดับ**

> **คู่อันดับ (Ordered pair)** แทนด้วยสัญลักษณ์ $(a,b)$ โดยที่ $a,b$ เป็นจำนวนใด ๆ

การสลับตำแหน่งในคู่อันดับ ทำให้ความหมายเปลี่ยนไป หรือก็คือไม่ได้เท่ากันกับคู่อันดับเดิม เช่น เปลี่ยนจาก $(1,20)$ เป็น $(20,1)$ ความหมายจากตัวอย่างจะเปลี่ยนจาก สินค้า $1$ ชิ้น ราคา $20$ บาท เป็นสินค้า $20$ ชิ้น ราคา $1$ บาท

> ถ้า $a\ne b$ แล้ว
>
> $$
> (a,b) \ne (b,a)
> $$

## กราฟของความสัมพันธ์

นอกจากการแสดงความสัมพันธ์ด้วยตาราง แผนภาพ หรือคู่อันดับแล้ว เรายังสามารถแสดงความสัมพันธ์ในรูปแบบ กราฟ (Graph) ได้ด้วย

ส่วนประกอบที่ใช้ในการแสดงกราฟ เริ่มจากเส้นจำนวนสองเส้นตั้งฉากกันที่จุด $0$ ของทั้งสองเส้น เรียกว่าจุดกำเนิด (Origin) แทนด้วย $O$ เรียกเส้นจำนวนในแนวนอนว่า แกนนอน (Horizontal axis) หรือ แกน $X$ (X-axis) และเรียกเส้นจำนวนในแนวตั้งว่า แกนตั้ง (Vertical axis) หรือ แกน $Y$ (Y-axis) แสดงดังรูป

![Graph component](https://storage.googleapis.com/nerdoverbucket/media/25680602124139_graph.webp)

แกน $X$ และ แกน $Y$ อยู่ในระนาบ (Plane) เดียวกัน บนระนาบนี้ สามารถแบ่งออกได้เป็นสี่ส่วน เรียกว่า จตุภาค (Quadrant) ได้แก่ จตุภาคที่ $1$ จตุภาคที่ $2$ จตุภาคที่ $3$ และจตุภาคที่ $4$ ดังรูป

![Graph quadrant](https://storage.googleapis.com/nerdoverbucket/media/25680602124128_quadrant.webp)

เราจะใช้ **ระบบพิกัดฉาก (Rectangular coordinate system)** หรือ **ระบบพิกัดคาร์ทีเซียน (Cartesian coordinate system)** เพื่อแสดงความสัมพันธ์บนระนาบที่เราได้รู้จักกันก่อนหน้านี้

คู่อันดับแต่ละคู่อันดับสามารถแทนได้ด้วยจุดบนระนาบ เรียกจุดบนระนาบนั้นว่า กราฟของคู่อันดับ

กำหนดให้ $x,y$ เป็นจำนวนใด ๆ จะได้คู่อันดับ $(x,y)$ แทนจุดบนระนาบ โดยสามารถกำหนดพิกัดได้จากการลากเส้นตั้งฉากแกน $X$ ที่ตำแหน่ง $x$ และลากเส้นตั้งฉากแกน $Y$ ที่ตำแหน่ง $y$ จุดตัดที่ได้คือพิกัดของจุด หรือคู่อันดับ $(x,y)$

> สมมติจุด $P$ อยู่ที่พิกัด $(x,y)$ เราสามารถแทนจุดนั้นด้วยสัญลักษณ์ $P(x,y)$

![Graph of ordered pair example](https://storage.googleapis.com/nerdoverbucket/media/25680602124157_graph_example.webp)

จากตัวอย่างความสัมพันธ์ที่ได้กล่าวถึงในช่วงแรก เราจะได้กราฟดังรูป

![Graph of relation](https://storage.googleapis.com/nerdoverbucket/media/25680602124203_graph_example2.webp)

## ความสัมพันธ์เชิงเส้น

พิจารณาความสัมพันธ์ต่อไปนี้

- ความสัมพันธ์ระหว่างเวลา (วินาที) กับระยะทาง (เมตร)
  |เวลา (วินาที)|ระยะทาง (เมตร)|
  |--|--|
  |1|5|
  |2|10|
  |3|15|
  |4|20|
  |5|25|

- ความสัมพันธ์ระหว่างความยาวด้าน (หน่วย) กับพื้นที่ (ตารางหน่วย) ของรูปสี่เหลี่ยมจัตุรัส
  |ความยาวด้าน|พื้นที่|
  |--|--|
  |1|1|
  |2|4|
  |3|9|
  |4|16|
  |5|25|

![Graph compare](https://storage.googleapis.com/nerdoverbucket/media/25680602124147_graph_compare.webp)

จากรูป จะเห็นว่ากราฟของพื้นที่สี่เหลี่ยมจัตุรัส (สีเขียว) มีแนวโน้มของความสัมพันธ์เป็นแนวโค้ง และกราฟของระยะทาง (สีแดง) มีแนวโน้มของความสัมพันธ์เป็นแนวตรง

- ความสัมพันธ์ระหว่างจำนวนใด ๆ กับสามเท่าของจำนวนนั้น
  |$x$|$3x$|
  |--|--|
  |$-2.5$|$-7.5$|
  |$-1$|$-3$|
  |$0$|$0$|
  |$1$|$3$|
  |$2.5$|$7.5$|

![Graph of linear](https://storage.googleapis.com/nerdoverbucket/media/25680602124210_graph_linear.webp)

จากรูป ความสัมพันธ์ข้างต้น ไม่ว่าจะเป็นจำนวนใด ๆ ก็เป็นความสัมพันธ์ที่มีแนวโน้มเป็นแนวตรง

เราจะเรียกความสัมพันธ์ที่เป็นเส้นตรงนี้ว่า ความสัมพันธ์เชิงเส้น (Linear relation)

## สมการเชิงเส้นสองตัวแปร

**สมการเชิงเส้นสองตัวแปร (Two-variable linear equation)** เป็นสมการที่เกี่ยวข้องกับความสัมพันธ์เชิงเส้น มีรูปทั่วไปเป็น

$$
Ax+By+C=0
$$

เมื่อ $x,y$ เป็นตัวแปรกำลังหนึ่ง และ $A,B,C$ เป็นค่าคงที่ โดยที่ $A,B$ ไม่เป็นศูนย์พร้อมกัน

ในกรณีทั่วไป เราสามารถเปลี่ยนรูปสมการเชิงเส้นสองตัวแปร ให้อยู่ในรูป

$$
y=mx+c
$$

เมื่อ $m,c$ เป็นค่าคงที่

ตัวอย่างเช่น $5x+y-3=0$ แปลงได้เป็น $y=-5x+3$

ด้วยรูปแบบนี้ ทำให้เราสามารถหาค่าของตัวแปรได้ง่ายขึ้น โดยเราจะเรียก $x$ ว่าตัวแปรอิสระ หรือตัวแปรต้น (Independent variable) และเรียก $y$ ว่าเป็นตัวแปรตาม (Dependent variable)

นอกจากนี้ คู่อันดับ $(x,y)$ ที่นำมาแทนในสมการเชิงเส้นสองตัวแปร แล้วทำให้สมการเป็นจริง จะเรียกว่าเป็นคู่อันดับที่สอดคล้องกับสมการ

สังเกตกราฟเส้นตรงของสมการเหล่านี้ พร้อมกับส่วนประกอบของสมการ

| $y=mx+c$  | $m$  | $c$  |
| --------- | ---- | ---- |
| $y=2x+1$  | $2$  | $1$  |
| $y=-2x-1$ | $-2$ | $-1$ |
| $y=3$     | $0$  | $3$  |

และสังเกต $x=-2$

![Linear slope](https://storage.googleapis.com/nerdoverbucket/media/25680602124415_slop_linear.webp)

จะเห็นว่า
สมการที่มีค่า $m>0$ จะทำมุมแหลมกับแกน $X$ ทางบวก
สมการที่มีค่า $m=0$ จะขนานกับแกน $X$
สมการที่มีค่า $m<0$ จะทำมุมป้านกับแกน $X$ ทางบวก
และ สมการที่ไม่มีค่า $y$ จะตั้งฉากกับแกน $X$
เราจะเรียกค่า $m$ เหล่านี้ว่า **ความชัน (Slope)**

> สมการเชิงเส้นสองตัวแปรที่ไม่มีค่า $y$ หาค่าความชันไม่ได้

นอกจากนี้ จะเห็นว่าค่า $c$ คือระยะตัดแกน $Y$ (Y-intercept)
